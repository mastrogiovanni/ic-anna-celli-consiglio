---
title: "Acronimi"
thumbnailImagePosition: left
autoThumbnailImage: false
thumbnailImage: /img/slide_1acronimi.png
coverImage: /img/slide_1acronimi.png
coverSize: partial
metaAlignment: center
date: 2021-12-20
showDate: false
categories:
- definizioni
tags:
- inclusione
- introduzione
showPagination: false
---

La scuola e il suo groviglio di sigle: POF, GLI, GLO, DSA, BES, GLIP, GLIR, DF, PDF, PEI … Facciamo un po’ di chiarezza.

<!-- more -->
Molto spesso l’iter che dalla certificazione giunge all’assegnazione dell’insegnante di sostegno e,
poi, alla stesura dei documenti connessi, non è accompagnato da un’adeguata informazione con cui
le famiglie possano prendere piena consapevolezza dei diritti e dei doveri implicati. Molti genitori
incontrano non poche difficoltà, soprattutto all’inizio del percorso scolastico e spesso faticano a
districarsi nei meandri della burocrazia scolastica. Uno degli aspetti che generano confusione è il
gran numero di acronimi che vengono utilizzati tra gli addetti ai lavori. Vediamone insieme alcuni
molto ricorrenti.
E’ importante innanzitutto sapere che ogni istituzione scolastica deve inserire del Piano dell’Offerta
Formativa (POF) le misure attivate per favorire i processi di inclusione degli alunni con disabilità.
La centralità dell’integrazione scolastica infatti, già compiutamente normata dalla legge n. 104/92, è stata confermata da tutta la legislazione successiva e poi dalle scuole autonome. Le famiglie
possono quindi consultare il POF della scuola di riferimento e prendere visione delle progettualità
di carattere inclusivo in essa previste.
In ogni scuola, inoltre, sono costituiti Gruppi di Lavoro per l’Inclusione (GLI) integrati da nuove risorse presenti nelle scuole: funzioni strumentali, insegnanti per il sostegno, AEC, assistenti alla comunicazione, docenti disciplinari con esperienza e/o formazione specifica o con compiti di coordinamento delle classi, genitori ed esperti istituzionali o esterni. I compiti precipui di tali gruppi sono stati ridefiniti nella normativa sui bisogni educativi speciali (BES) ed oggi riguardano non solo agli alunni con disabilità, ma anche tutti gli alunni con Disturbi Specifici dell’Apprendimento (DSA) o con altri BES. Nello specifico i GLI si occupano di rilevare i BES presenti nella scuola, documentare gli interventi didattico-educativi posti in essere, confrontarsi sui diversi casi e sul livello di inclusività della scuola, coordinare le proposte emerse dai GLO Operativi (GLO) ed elaborare annualmente una proposta di Piano Annuale per l’Inclusività (PAI) riferito a tutti gli alunni con BES. Quest’ultimo sarà discusso e deliberato in Collegio dei Docenti e inviato ai competenti Uffici Scolastici Regionali (USR), nonché ai Gruppi di Lavoro Interistituzionali Provinciali (GLIP) e Regionali (GLIR), per la richiesta di organico di sostegno; sarà inoltre inviato alle altre istituzioni territoriali come proposta di assegnazione delle risorse di competenza, considerando anche gli Accordi di Programma in vigore o altre intese sull’integrazione scolastica sottoscritte con gli Enti Locali.
I GLO sono invece gruppi di lavoro composti dal Consiglio di Classe, dai referenti dell’ASL, dai genitori dell’alunno con disabilità; se previsti, ne fanno parte anche l’operatore socio-sanitario che segue il percorso riabilitativo dell’alunno, l’assistente per l’autonomia e la comunicazione o il collaboratore scolastico incaricato dell’assistenza igienica. Tale gruppo si riunisce periodicamente ed ha il compito fondamentale di stilare e aggiornare congiuntamente alcuni documenti fondamentali che accompagnano il percorso didattico-educativo dell’alunno con disabilità. Per ogni incontro è prevista la stesura di un verbale che viene conservato nel fascicolo personale dell’alunno custodito presso gli uffici di segreteria scolastica. I principali documenti contenuti in tale fascicolo sono la certificazione, la Diagnosi Funzionale (DF), il Profilo Dinamico Funzionale (PDF) ed il Piano Educativo Individualizzato (PEI).
